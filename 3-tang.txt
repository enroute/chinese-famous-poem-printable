#RAW \chapter{唐}


菊花
唐  元稹[zhěn]
秋丛绕舍似陶家，遍绕篱边日渐斜。
不是花中偏爱菊，此花开尽更无花。




渡汉江
唐  宋之问
岭外音书断，经冬复历春。
近乡情更怯，不敢问来人。




乐游原
唐  李商隐  
向晚意不适， 驱车登古原。 
夕阳无限好， 只是近黄昏。




峨眉山月歌
唐  李白
峨眉山月半轮秋，影入平羌江水流。
夜发清溪向三峡，思君不见下渝州。




月下独酌[zhuó]
唐  李白
花间一壶酒，独酌无相亲。举杯邀明月，对影成三人。
月既不解饮，影徒随我身。暂伴月将影，行乐须及春。
我歌月徘徊，我舞影零乱。醒时相交欢，醉后各分散。
永结无情游，相期邈[miǎo]云汉。




八阵图
唐  杜甫
功盖三分国，名成八阵图。
江流石不转，遗恨失吞吴。




绝句
唐  杜甫
江碧鸟逾白，山青花欲燃。
今春看又过，何日是归年。




田园乐（其六）
唐  王维
桃红复含宿雨，柳绿更带朝烟。
花落家童未扫，莺啼山客犹眠。




相思
唐  王维
红豆生南国，春来发几枝。
愿君多采撷，此物最相思。




送别
唐  王维
山中相送罢，日暮掩柴扉。
春草年年绿，王孙归不归。




题诗后
唐  贾岛
两句三年得，一吟双泪流。
知音如不赏，归卧故山秋。




山亭夏日
唐  高骈
绿树阴浓夏日长，楼台倒影入池塘。
水晶帘动微风起，满架蔷薇一院香。




行宫
唐 元稹[zhěn]
寥落古行宫，宫花寂寞红。
白头宫女在，闲坐说玄宗。




乌衣巷
唐 刘禹锡
朱雀桥边野草花，乌衣巷口夕阳斜。
旧时王谢堂前燕，飞入寻常百姓家。




望洞庭
唐 刘禹锡
湖光秋月两相和，潭面无风镜未磨。
遥望洞庭山水翠，白银盘里一青螺。




浪淘沙
唐 刘禹[yǔ]锡
九曲黄河万里沙，浪淘风簸[bǒ]自天涯。
如今直上银河去，同到牵牛织女家。




秋词
唐 刘禹锡
自古逢秋悲寂寥，我言秋日胜春朝。
晴空一鹤排云上，便引诗情到碧宵。




秋风引
唐 刘禹锡
何处秋风至？萧萧送雁群。
朝来入庭树，孤客最先闻。




竹枝词 其一
唐 刘禹锡
杨柳青青江水平，闻郎江上踏歌声 。
东边日出西边雨，道是无晴却有晴。




竹枝词 其二
唐 刘禹锡
楚水巴山江雨多，巴人能唱本乡歌。
今朝北客思归去，回入纥那披绿罗。




酬乐天扬州初逢席上见赠
唐 刘禹锡
巴山楚水凄凉地，二十三年弃置身。
怀旧空吟闻笛赋，到乡翻似烂柯人。
沉舟侧畔千帆过，病树前头万木春。
今日听君歌一曲，暂凭杯酒长精神。




弹琴
唐 刘长卿
泠泠七弦上，静听松风寒。
古调虽自爱，今人多不弹。




逢雪宿芙蓉山主人
唐 刘长卿
日暮苍山远，天寒白屋贫。
柴门闻犬吠，风雪夜归人。




塞下曲
唐 卢纶[lún]
月黑雁飞高，单于夜遁[dùn]逃。
欲将轻骑[jì]逐，大雪满弓刀。




牧童
唐 吕岩
草铺横野六七里，笛弄晚风三四声。
归来饱饭黄昏后，不脱蓑衣卧月明。




少年行
唐 吴象之
#CHENGYU 一掷千金
承恩借猎小平津，使气常游中贵人。
一掷千金浑是胆，家无四壁不知贫。




临洞庭湖赠张丞相
唐 孟浩然
八月湖水平，涵虚混太清。
气蒸云梦泽，波撼岳阳城。
欲济无舟楫，端居耻圣明。
坐观垂钓者，徒有羡鱼情。




宿建德江
唐 孟浩然
移舟泊烟渚[zhǔ]，日暮客愁新。
野旷天低树，江清月近人。




春晓
唐 孟浩然
春眠不觉晓，处处闻啼鸟。
夜来风雨声，花落知多少。




游子吟
唐 孟郊
#CHENGYU 寸草春晖
慈母手中线，游子身上衣。
临行密密缝，意恐迟迟归。
谁言寸草心，报得三春晖[huī]！




登科后
唐 孟郊
#CHENGYU 春风得意 走马观花
昔日龌龊[wò chuò]不足夸，今朝放荡思无涯。
春风得意马蹄疾，一日看尽长安花。




白雪歌送武判官归京
唐 岑参
北风卷地白草折，胡天八月即飞雪。忽如一夜春风来，千树万树梨花开。
散入珠帘湿罗幕，狐裘不暖锦衾薄。将军角弓不得控，都护铁衣冷难着。
瀚海阑干百丈冰，愁云惨淡万里凝。中军置酒饮归客，胡琴琵琶与羌笛。
纷纷暮雪下辕门，风掣[chè]红旗冻不翻。轮台东门送君去，去时雪满天山路。
山回路转不见君，雪上空留马行处。




黄鹤楼
唐 崔颢[hào]
昔人已乘黄鹤去，此地空余黄鹤楼。黄鹤一去不复返，白云千载空悠悠。
晴川历历汉阳树，芳草萋萋鹦鹉洲。日暮乡关何处是？烟波江上使人愁。




渔歌子
唐 张志和
西塞山前白鹭[lù]飞，桃花流水鳜[guì]鱼肥。
青箬笠[ruò lì]，绿蓑[suō]衣，斜风细雨不须归。




寄人
唐 张泌
别梦依依到谢家，小廊回合曲阑斜。
多情只有春庭月，犹为离人照落花。




宫词
唐 张祜[hù]
故国三千里，深宫二十年。
一声何满子，双泪落君前。




秋思
唐 张籍
洛阳城里见秋风，欲作家书意万重。
复恐匆匆说不尽，行人临发又开封。




枫桥夜泊
唐 张继
月落乌啼霜满天，江枫渔火对愁眠。
姑苏城外寒山寺，夜半钟声到客船。




春江花月夜
唐 张若虚
春江潮水连海平，海上明月共潮生。滟滟随波千万里，何处春江无月明。
江流宛转绕芳甸，月照花林皆似霰[xiàn]。空里流霜不觉飞，汀[tīng]上白沙看不见。
江天一色无纤尘，皎皎空中孤月轮。江畔何人初见月？江月何年初照人？
人生代代无穷已，江月年年只相似。不知江月待何人，但见长江送流水。
白云一片去悠悠，青枫浦上不胜愁。谁家今夜扁舟子？何处相思明月楼？
可怜楼上月徘徊，应照离人妆镜台。玉户帘中卷不去，捣衣砧[zhēn]上拂还来。
此时相望不相闻，愿逐月华流照君。鸿雁长飞光不度，鱼龙潜跃水成文。
昨夜闲潭梦落花，可怜春半不还家。江水流春去欲尽，江潭落月复西斜。
斜月沉沉藏海雾，碣[jié]石潇湘无限路。不知乘月几人归，落月摇情满江树。




早梅
唐 张谓
一树寒梅白玉条，迥临林村傍溪桥。
不知近水花先发，疑是经冬雪未销。




宫词
唐 朱庆馀
寂寂花时闭院门，美人相并立琼轩。
含情欲说宫中事，鹦鹉前头不敢言。




山中
唐 李咸用
#CHENGYU 晨钟暮鼓
一簇烟霞荣辱外，秋山留得傍檐楹。朝钟暮鼓不到耳，明月孤云长挂情。
世上路岐何缭绕，水边蓑笠称平生。寻思阮籍当时意，岂是途穷泣利名。




乐游原
唐 李商隐
向晚意不适，驱车登古原。
夕阳无限好，只是近黄昏。




夜雨寄北
唐 李商隐
君问归期未有期，巴山夜雨涨秋池。
何当共剪西窗烛，却话巴山夜雨时。




嫦娥
唐 李商隐
云母屏风烛影深，长河渐落晓星沉。
嫦娥应悔偷灵药，碧海青天夜夜心。




无题
唐 李商隐
#CHENGYU 心有灵犀
昨夜星辰昨夜风，画楼西畔桂堂东。身无彩凤双飞翼，心有灵犀一点通。
隔座送钩春酒暖，分曹射覆蜡灯红。嗟余听鼓应官去，走马兰台类转蓬。




无题
唐 李商隐
相见时难别亦难，东风无力百花残。春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。蓬山此去无多路，青鸟殷勤为探看。




锦瑟
唐 李商隐
锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。此情可待成追忆，只是当时已惘然。




霜月
唐 李商隐
初闻征雁已无蝉，百尺楼高水接天。
青女素娥俱耐冷，月中霜里斗婵娟。




风
唐 李峤[qiáo]
解落三秋叶，能开二月花。
过江千尺浪，入竹万竿斜。




古朗月行
唐 李白
小时不识月，呼作白玉盘。又疑瑶台镜，飞在青云端。
仙人垂两足，桂树何团团。白兔捣药成，问言与谁餐？
蟾蜍[chán chú]蚀圆影，大明夜已残。羿[yì]昔落九乌，天人清且安。
阴精此沦惑，去去不足观。忧来其如何？凄怆[chuàng]摧心肝。




将进酒
唐 李白
君不见黄河之水天上来，奔流到海不复回。
君不见高堂明镜悲白发，朝如青丝暮成雪。
　　　人生得意须尽欢，莫使金樽空对月。
　　　天生我材必有用，千金散尽还复来。
　　　烹羊宰牛且为乐，会须一饮三百杯。
　　　岑夫子，丹丘生，将进酒，杯莫停。
　　　　　与君歌一曲，请君为我倾耳听。
　　　钟鼓馔玉不足贵，但愿长醉不复醒。
　　　古来圣贤皆寂寞，惟有饮者留其名。
　　　陈王昔时宴平乐，斗酒十千恣欢谑。
　　　主人何为言少钱，径须沽取对君酌。
　　　五花马，千金裘，
　　　呼儿将出换美酒，与尔同销万古愁。




忆秦娥·箫声咽
唐 李白
箫声咽，秦娥梦断秦楼月。
秦楼月，年年柳色，灞[bà]陵[líng]伤别。

乐游原上清秋节，咸阳古道音尘绝。
音尘绝，西风残照，汉家陵阙[què]。




怨情
唐 李白
美人卷珠帘，深坐颦[pín]蛾眉。
但见泪痕湿，不知心恨谁。




早发白帝城
唐 李白
朝辞白帝彩云间，千里江陵一日还。
两岸猿声啼不住，轻舟已过万重山。




望天门山
唐 李白
天门中断楚江开，碧水东流至此回。
两岸青山相对出，孤帆一片日边来。




望庐山瀑布
唐 李白
日照香炉生紫烟，遥看瀑布挂前川。
飞流直下三千尺，疑是银河落九天。




梦游天姥[mǔ]吟留别
唐 李白
海客谈瀛[yíng]洲，烟涛微茫信难求。
越人语天姥，云霓明灭或可睹。
天姥连天向天横，势拔五岳掩赤城。
天台四万八千丈，对此欲倒东南倾。
我欲因之梦吴越，一夜飞度镜湖月。
湖月照我影，送我至剡[shàn]溪。
谢公宿处今尚在，渌[lù]水荡漾清猿啼。
脚著谢公屐，身登青云梯。
半壁见海日，空中闻天鸡。
千岩万转路不定，迷花倚石忽已暝。
熊咆龙吟殷岩泉，栗深林兮惊层巅。
云青青兮欲雨，水澹澹[dàn]兮生烟。
列缺霹雳，丘峦崩摧。洞天石扉，訇然中开。
青冥浩荡不见底，日月照耀金银台。
霓为衣兮风为马，云之君兮纷纷而来下。
虎鼓瑟兮鸾回车，仙之人兮列如麻。
忽魂悸以魄动，恍惊起而长嗟。
惟觉时之枕席，失向来之烟霞。
世间行乐亦如此，古来万事东流水。
别君去兮何时还，且放白鹿青崖间，须行即骑访名山。




登金陵凤凰台
唐 李白
凤凰台上凤凰游，凤去台空江自流。吴宫花草埋幽径，晋代衣冠成古丘。
三山半落青天外，二水中分白鹭洲。总为浮云能蔽日，长安不见使人愁。




秋浦歌
唐 李白
白发三千丈，缘愁似个长？
不知明镜里，何处得秋霜！ 

雨过山村
唐  王建
雨里鸡鸣一两家，竹溪村路板桥斜。
妇姑相唤浴蚕去，闲看中庭栀子花。 




草书歌行
唐 李白
#CHENGYU 笔走龙蛇
少年上人号怀素，草书天下称独步。墨池飞出北溟鱼，笔锋杀尽中山兔。
八月九月天气凉，酒徒词客满高堂。笺麻素绢排数厢，宣州石砚墨色光。
吾师醉后倚绳床，须臾扫尽数千张。飘风骤雨惊飒飒，落花飞雪何茫茫。
起来向壁不停手，一行数字大如斗。怳怳如闻神鬼惊，时时只见龙蛇走。
左盘右蹙如惊电，状同楚汉相攻战。湖南七郡凡几家，家家屏障书题遍。
王逸少，张伯英，古来几许浪得名。张颠老死不足数，我师此义不师古。
古来万事贵天生，何必要公孙大娘浑脱舞。




蜀道难
唐 李白
噫吁嚱，危乎高哉！蜀道之难，难于上青天！
蚕丛及鱼凫，开国何茫然！
尔来四万八千岁，不与秦塞通人烟。
西当太白有鸟道，可以横绝峨眉巅。
地崩山摧壮士死，然后天梯石栈相钩连。
上有六龙回日之高标，下有冲波逆折之回川。
黄鹤之飞尚不得过，猿猱欲度愁攀援。
青泥何盘盘，百步九折萦岩峦。
扪参历井仰胁息，以手抚膺坐长叹。
问君西游何时还？畏途巉岩不可攀。
但见悲鸟号古木，雄飞雌从绕林间。
又闻子规啼夜月，愁空山。
蜀道之难，难于上青天，使人听此凋朱颜！
连峰去天不盈尺，枯松倒挂倚绝壁。
飞湍瀑流争喧豗，砯崖转石万壑雷。
其险也如此，嗟尔远道之人胡为乎来哉！
剑阁峥嵘而崔嵬，一夫当关，万夫莫开。
所守或匪亲，化为狼与豺。
朝避猛虎，夕避长蛇，
磨牙吮血，杀人如麻。
锦城虽云乐，不如早还家。
蜀道之难，难于上青天，侧身西望长咨嗟！




行路难
唐 李白
金樽[zūn]清酒斗十千，玉盘珍馐[xiū]直万钱。停杯投箸[zhù]不能食，拔剑四顾心茫然。
欲渡黄河冰塞川，将登太行雪满山。闲来垂钓碧溪上，忽复乘舟梦日边。
行路难，行路难，多歧路，今安在？长风破浪会有时，直挂云帆济沧海。




赠汪伦
唐 李白
李白乘舟将欲行，忽闻岸上踏歌声。
桃花潭水深千尺，不及汪伦送我情。




送友人
唐 李白
青山横北郭，白水绕东城。
此地一为别，孤蓬万里征。
浮云游子意，落日故人情。
挥手自兹去，萧萧班马鸣。




长干行·其一
唐 李白
#CHENGYU 青梅竹马 两小无猜
妾发初覆额，折花门前剧。郎骑竹马来，绕床弄青梅。
同居长干里，两小无嫌猜，十四为君妇，羞颜未尝开。
低头向暗壁，千唤不一回。十五始展眉，愿同尘与灰。
常存抱柱信，岂上望夫台。十六君远行，瞿塘滟滪堆。
五月不可触，猿声天上哀。门前迟行迹，一一生绿苔。
苔深不能扫，落叶秋风早。八月蝴蝶来，双飞西园草。
感此伤妾心，坐愁红颜老。早晚下三巴，预将书报家。
相迎不道远，直至长风沙。




闻王昌龄左迁龙标遥有此寄
唐 李白
杨花落尽子规啼，闻道龙标过五溪。
我寄愁心与明月，随风直到夜郎西。




静夜思
唐 李白
床前明月光，疑是地上霜。
举头望明月，低头思故乡。




驾去温泉后赠杨山人
唐 李白
#CHENGYU 直上青云
少年落魄楚汉间，风尘萧瑟多苦颜。自言管葛竟谁许，长吁莫错还闭关。
一朝君王垂拂拭，剖心输丹雪胸臆。忽蒙白日回景光，直上青云生羽翼。
幸陪鸾辇出鸿都，身骑飞龙天马驹。王公大人借颜色，金璋紫绶来相趋。
当时结交何纷纷，片言道合惟有君。待吾尽节报明主，然后相携卧白云。




黄鹤楼送孟浩然之广陵
唐 李白
故人西辞黄鹤楼，烟花三月下扬州。
孤帆远影碧空尽，唯见长江天际流。




悯农 其一
唐 李绅
春种一粒粟[sù]，秋收万颗子。
四海无闲田，农夫犹饿死。




悯农 其二
唐 李绅
锄禾日当午，汗滴禾下土。
谁知盘中餐，粒粒皆辛苦。




李凭箜篌[kōng hóu]引
唐 李贺
吴丝蜀桐张高秋，空山凝云颓不流。江娥啼竹素女愁，李凭中国弹箜篌。
昆山玉碎凤凰叫，芙蓉泣露香兰笑。十二门前融冷光，二十三丝动紫皇。
女娲炼石补天处，石破天惊逗秋雨。梦入神山教神妪，老鱼跳波瘦蛟舞。
吴质不眠倚桂树，露脚斜飞湿寒兔。




雁门太守行
唐 李贺
黑云压城城欲摧，甲光向日金鳞开。角声满天秋色里，塞上燕脂凝夜紫。
半卷红旗临易水，霜重鼓寒声不起。报君黄金台上意，提携玉龙为君死。




寄扬州韩绰[chuò]判官
唐 杜牧
青山隐隐水迢迢，秋尽江南草未凋。
二十四桥明月夜，玉人何处教吹箫？




山行
唐 杜牧
远上寒山石径斜，白云生处有人家。
停车坐爱枫林晚，霜叶红于二月花。




江南春
唐 杜牧
千里莺啼绿映红，水村山郭酒旗风。
南朝四百八十寺，多少楼台烟雨中。




泊秦淮
唐 杜牧
烟笼寒水月笼沙，夜泊秦淮近酒家。
商女不知亡国恨，隔江犹唱后庭花。




清明
唐 杜牧
清明时节雨纷纷，路上行人欲断魂。
借问酒家何处有？牧童遥指杏花村。




秋夕
唐 杜牧
银烛秋光冷画屏，轻罗小扇扑流萤。
天阶夜色凉如水，卧看牵牛织女星。




赠别
唐 杜牧
多情却似总无情，唯觉樽[zūn]前笑不成。
蜡烛有心还惜别，替人垂泪到天明。






赤壁
唐 杜牧
折戟沉沙铁未销，自将磨洗认前朝。
东风不与周郎便，铜雀春深锁二乔。




遣怀
唐 杜牧
落魄江南载酒行，楚腰纤细掌中轻。
十年一觉扬州梦，赢得青楼薄幸名。




严中丞枉驾见过
唐 杜甫
#CHENGYU 寻花问柳
元戎小队出郊坰，问柳寻花到野亭。
川合东西瞻使节，地分南北任流萍。
扁舟不独如张翰，白帽还应似管宁。
寂寞江天云雾里，何人道有少微星。




八阵图
唐 杜甫
功盖三分国，名成八阵图。
江流石不转，遗恨失吞吴。




可叹
唐 杜甫
#CHENGYU 白云苍狗
天上浮云如白衣，斯须改变如苍狗。古往今来共一时，
人生万事无不有。近者抉眼去其夫，河东女儿身姓柳。
丈夫正色动引经，酆城客子王季友。群书万卷常暗诵，
孝经一通看在手。贫穷老瘦家卖屐，好事就之为携酒。
豫章太守高帝孙，引为宾客敬颇久。闻道三年未曾语，
小心恐惧闭其口。太守得之更不疑，人生反覆看亦丑。
明月无瑕岂容易，紫气郁郁犹冲斗。时危可仗真豪俊，
二人得置君侧否。太守顷者领山南，邦人思之比父母。
王生早曾拜颜色，高山之外皆培塿，用为羲和天为成，
用平水土地为厚。王也论道阻江湖，李也丞疑旷前后。
死为星辰终不灭，致君尧舜焉肯朽。吾辈碌碌饱饭行，
风后力牧长回首。




客至
唐 杜甫
舍南舍北皆春水，但见群鸥日日来。花径不曾缘客扫，蓬门今始为君开。
盘飧[sūn]市远无兼味，樽酒家贫只旧醅[pēi]。肯与邻翁相对饮，隔篱呼取尽余杯。




小寒食舟中作
唐 杜甫
#CHENGYU 雾里看花
佳辰强饮食犹寒，隐几萧条戴鹖冠。
春水船如天上坐，老年花似雾中看。
娟娟戏蝶过闲幔，片片轻鸥下急湍。
云白山青万余里，愁看直北是长安。




春夜喜雨
唐 杜甫
好雨知时节，当春乃发生。随风潜入夜，润物细无声。
野径云俱黑，江船火独明。晓看红湿处，花重锦官城。




春望
唐 杜甫
国破山河在，城春草木深。感时花溅泪，恨别鸟惊心。
烽火连三月，家书抵万金。白头搔更短，浑欲不胜簪[zān]。




望岳
唐 杜甫
岱[dài]宗夫如何？齐鲁青未了。造化钟神秀，阴阳割昏晓。
荡胸生曾云，决眦[zì]入归鸟。会当凌绝顶，一览众山小。




江南逢李龟年
唐 杜甫
岐王宅里寻常见，崔九堂前几度闻。
正是江南好风景，落花时节又逢君。




江畔独步寻花
唐 杜甫
黄师塔前江水东，春光懒困倚微风。
桃花一簇开无主，可爱深红爱浅红？




江雨有怀郑典设
唐 杜甫
#CHENGYU 弱不禁风
春雨暗暗塞峡中，早晚来自楚王宫。
乱波分披已打岸，弱云狼藉不禁风。
宠光蕙叶与多碧，点注桃花舒小红。
谷口子真正忆汝，岸高瀼滑限西东。




登岳阳楼
唐 杜甫
昔闻洞庭水，今上岳阳楼。吴楚东南坼[chè]，乾坤日夜浮。
亲朋无一字，老病有孤舟。戎马关山北，凭轩涕泗流。




登高
唐 杜甫
风急天高猿啸哀，渚[zhǔ]清沙白鸟飞回。无边落木萧萧下，不尽长江滚滚来。
万里悲秋常作客，百年多病独登台。艰难苦恨繁霜鬓，潦倒新停浊酒杯。




绝句
唐 杜甫
两个黄鹂鸣翠柳，一行白鹭上青天。
窗含西岭千秋雪，门泊东吴万里船。




绝句
唐 杜甫
迟日江山丽，春风花草香。
泥融飞燕子，沙暖睡鸳鸯。




茅屋为秋风所破歌
唐 杜甫
八月秋高风怒号，卷我屋上三重茅。
茅飞渡江洒江郊，高者挂罥长林梢，下者飘转沉塘坳[ào]。
南村群童欺我老无力，忍能对面为盗贼。
公然抱茅入竹去，唇焦口燥呼不得，归来倚杖自叹息。
俄顷风定云墨色，秋天漠漠向昏黑。
布衾[qīn]多年冷似铁，骄儿恶卧踏里裂。
床头屋漏无干处，雨脚如麻未断绝。
自经丧乱少睡眠，长夜沾湿何由彻！
安得广厦千万间，大庇天下寒士俱欢颜，风雨不动安如山！
呜呼！何时眼前突兀见此屋，吾庐独破受冻死亦足！






蜀相
唐 杜甫
丞相祠堂何处寻？锦官城外柏森森。映阶碧草自春色，隔叶黄鹂空好音。
三顾频烦天下计，两朝开济老臣心。出师未捷身先死，长使英雄泪满襟。




赠花卿
唐 杜甫
锦城丝管日纷纷，半入江风半入云。
此曲只应天上有，人间能得几回闻。




醉时歌·赠广文馆博士郑虔
唐 杜甫
#CHENGYU 名垂千古
诸公衮衮登台省，广文先生官独冷。甲第纷纷厌粱肉，
广文先生饭不足。先生有道出羲皇，先生有才过屈宋。
德尊一代常轗轲，名垂万古知何用。杜陵野客人更嗤，
被褐短窄鬓如丝。日籴太仓五升米，时赴郑老同襟期。
得钱即相觅，沽酒不复疑。忘形到尔汝，痛饮真吾师。
清夜沈沈动春酌，灯前细雨檐花落。但觉高歌有鬼神，
焉知饿死填沟壑。相如逸才亲涤器，子云识字终投阁。
先生早赋归去来，石田茅屋荒苍苔。儒术于我何有哉，
孔丘盗跖俱尘埃。不须闻此意惨怆，生前相遇且衔杯。




闻官军收河南河北
唐 杜甫
剑外忽传收蓟北，初闻涕泪满衣裳。
却看妻子愁何在，漫卷诗书喜欲狂。
白日放歌须纵酒，青春作伴好还乡。
即从巴峡穿巫峡，便下襄阳向洛阳。




城东早春
唐 杨巨源
诗家清景在新春，绿柳才黄半未匀。
若待上林花似锦，出门俱是看花人。






江雪
唐 柳宗元
千山鸟飞绝，万径人踪灭。
孤舟蓑笠翁，独钓寒江雪。




菩萨蛮
唐 温庭筠
小山重叠金明灭，鬓云欲度香腮雪。懒起画蛾眉，弄妆梳洗迟。

照花前后镜，花面交相映。新帖绣罗襦，双双金鹧鸪。




凉州词
唐 王之涣
黄河远上白云间，一片孤城万仞[rèn]山。
羌[qiāng]笛何须怨杨柳，春风不度玉门关。




登鹳[guàn]雀楼
唐 王之涣
白日依山尽，黄河入海流。
欲穷千里目，更上一层楼。





送杜少府之任蜀州
唐 王勃
城阙辅三秦，风烟望五津。与君离别意，同是宦游人。
海内存知己，天涯若比邻。无为在歧路，儿女共沾巾。




出塞（其一）
唐 王昌龄
秦时明月汉时关，万里长征人未还。
但使龙城飞将在，不教胡马度阴山。




芙蓉楼送辛渐
唐 王昌龄
#CHENGYU 冰心玉壶
寒雨连江夜入吴，平明送客楚山孤。
洛阳亲友如相问，一片冰心在玉壶。




闺怨
唐 王昌龄
闺中少妇不知愁，春日凝妆上翠楼。
忽见陌头杨柳色，悔教夫婿觅封侯。






次北固山下
唐 王湾
客路青山外，行舟绿水前。潮平两岸阔，风正一帆悬。
海日生残夜，江春入旧年。乡书何处达？归雁洛阳边。




九月九日忆山东兄弟
唐 王维
独在异乡为异客，每逢佳节倍思亲。
遥知兄弟登高处，遍插茱萸[zhū yú]少一人。





使至塞上
唐 王维
单车欲问边，属国过居延。征蓬出汉塞，归雁入胡天。
大漠孤烟直，长河落日圆。萧关逢候骑，都护在燕然。




山居秋暝
唐 王维
空山新雨后，天气晚来秋。明月松间照，清泉石上流。
竹喧归浣[huàn]女，莲动下渔舟。随意春芳歇，王孙自可留。




杂诗
唐 王维
君自故乡来，应知故乡事。
来日绮[qǐ]窗前，寒梅著花未？




杂诗（其二）
唐 王维
君自故乡来，应知故乡事。
来日绮窗前，寒梅著花未?




相思
唐 王维
红豆生南国，春来发几枝。
愿君多采撷[xié]，此物最相思。




竹里馆
唐 王维
独坐幽篁里，弹琴复长啸。
深林人不知，明月来相照。




送元二使安西
唐 王维
渭城朝雨浥[yì]轻尘，客舍青青柳色新。
劝君更尽一杯酒，西出阳关无故人。




鹿柴[zhài]
唐 王维
空山不见人，但闻人语响。
返景入深林，复照青苔上。




凉州词
唐 王翰
葡萄美酒夜光杯，欲饮琵琶马上催。
醉卧沙场君莫笑，古来征战几人回？




二月二日
唐 白居易
二月二日新雨晴，草芽菜甲一时生。
轻衫细马春年少，十字津头一字行。




卖炭翁
唐 白居易
　　　　卖炭翁，伐薪烧炭南山中。满面尘灰烟火色，两鬓苍苍十指黑。
卖炭得钱何所营？身上衣裳口中食。可怜身上衣正单，心忧炭贱愿天寒。
夜来城外一尺雪，晓驾炭车辗冰辙。牛困人饥日已高，市南门外泥中歇。

翩翩两骑来是谁？黄衣使者白衫儿。手把文书口称敕[chì]，回车叱牛牵向北。
一车炭，千余斤，宫使驱将惜不得。半匹红绡一丈绫，系向牛头充炭直。




忆江南
唐 白居易
江南好，风景旧曾谙[ān]。
日出江花红胜火，春来江水绿如蓝。
能不忆江南？




李白墓
唐 白居易
#CHENGYU 惊天动地
采石江边李白坟，绕田无限草连云。
可怜荒垄穷泉骨，曾有惊天动地文。
但是诗人多薄命，就中沦落不过君。




池上
唐 白居易
小娃撑小艇，偷采白莲回。
不解藏踪迹，浮萍一道开。




琵琶行（并序）
唐 白居易
#COMMENT 元和十年，予左迁九江郡司马。[1]明年秋，送客湓浦口，闻舟中夜弹琵琶者，听其音， 铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。[2]遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。 予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。

浔阳江头夜送客，枫叶荻花秋瑟瑟。主人下马客在船，举酒欲饮无管弦。
醉不成欢惨将别，别时茫茫江浸月。忽闻水上琵琶声，主人忘归客不发。
寻声暗问弹者谁？琵琶声停欲语迟。移船相近邀相见，添酒回灯重开宴。
千呼万唤始出来，犹抱琵琶半遮面。转轴拨弦三两声，未成曲调先有情。
弦弦掩抑声声思，似诉平生不得志。低眉信手续续弹，说尽心中无限事。
轻拢慢捻抹复挑，初为霓裳后六幺。大弦嘈嘈如急雨，小弦切切如私语。
嘈嘈切切错杂弹，大珠小珠落玉盘。间关莺语花底滑，幽咽泉流冰下难。
冰泉冷涩弦凝绝，凝绝不通声渐歇。别有幽愁暗恨生，此时无声胜有声。
银瓶乍破水浆迸，铁骑突出刀枪鸣。曲终收拨当心画，四弦一声如裂帛。
东船西舫悄无言，唯见江心秋月白。沉吟放拨插弦中，整顿衣裳起敛容。
自言本是京城女，家在虾蟆陵下住。十三学得琵琶成，名属教坊第一部。
曲罢曾教善才服，妆成每被秋娘妒。五陵年少争缠头，一曲红绡不知数。
钿头银篦击节碎，血色罗裙翻酒污。今年欢笑复明年，秋月春风等闲度。
弟走从军阿姨死，暮去朝来颜色故。门前冷落鞍马稀，老大嫁作商人妇。
商人重利轻别离，前月浮梁买茶去。去来江口守空船，绕船月明江水寒。
夜深忽梦少年事，梦啼妆泪红阑干。我闻琵琶已叹息，又闻此语重唧唧。
同是天涯沦落人，相逢何必曾相识！我从去年辞帝京，谪居卧病浔阳城。
浔阳地僻无音乐，终岁不闻丝竹声。住近湓江地低湿，黄芦苦竹绕宅生。
其间旦暮闻何物？杜鹃啼血猿哀鸣。春江花朝秋月夜，往往取酒还独倾。
岂无山歌与村笛？呕哑嘲哳难为听。今夜闻君琵琶语，如听仙乐耳暂明。
莫辞更坐弹一曲，为君翻作琵琶行。感我此言良久立，却坐促弦弦转急。
凄凄不似向前声，满座重闻皆掩泣。座中泣下谁最多？江州司马青衫湿。




菩提寺上方晚眺
唐 白居易
#CHENGYU 山光水色
楼阁高低树浅深，山光水色暝沉沉。嵩烟半卷青绡幕，伊浪平铺绿绮衾。
飞鸟灭时宜极目，远风来处好开襟。谁知不离簪缨内，长得逍遥自在心。




赋得古原草送別
唐 白居易
离离原上草，一岁一枯荣。野火烧不尽，春风吹又生。
远芳侵古道，晴翠接荒城。又送王孙去，萋[qī]萋满别情。





钱塘湖春行
唐 白居易
孤山寺北贾亭西，水面初平云脚低。几处早莺争暖树，谁家新燕啄春泥。
乱花渐欲迷人眼，浅草才能没马蹄。最爱湖东行不足，绿杨阴里白沙堤。




长恨歌
唐 白居易
#CHENGYU 比翼连枝
汉皇重色思倾国，御宇多年求不得。杨家有女初长成，养在深闺人未识。
天生丽质难自弃，一朝选在君王侧。回眸一笑百媚生，六宫粉黛无颜色。
春寒赐浴华清池，温泉水滑洗凝脂。侍儿扶起娇无力，始是新承恩泽时。
云鬓花颜金步摇，芙蓉帐暖度春宵。春宵苦短日高起，从此君王不早朝。
承欢侍宴无闲暇，春从春游夜专夜。后宫佳丽三千人，三千宠爱在一身。
金屋妆成娇侍夜，玉楼宴罢醉和春。姊妹弟兄皆列土，可怜光彩生门户。
遂令天下父母心，不重生男重生女。骊宫高处入青云，仙乐风飘处处闻。
缓歌慢舞凝丝竹，尽日君王看不足。渔阳鼙鼓动地来，惊破霓裳羽衣曲。
九重城阙烟尘生，千乘万骑西南行。翠华摇摇行复止，西出都门百余里。
六军不发无奈何，宛转蛾眉马前死。花钿委地无人收，翠翘金雀玉搔头。
君王掩面救不得，回看血泪相和流。黄埃散漫风萧索，云栈萦纡登剑阁。
峨嵋山下少人行，旌旗无光日色薄。蜀江水碧蜀山青，圣主朝朝暮暮情。
行宫见月伤心色，夜雨闻铃肠断声。天旋地转回龙驭，到此踌躇不能去。
马嵬坡下泥土中，不见玉颜空死处。君臣相顾尽沾衣，东望都门信马归。
归来池苑皆依旧，太液芙蓉未央柳。芙蓉如面柳如眉，对此如何不泪垂。
春风桃李花开夜，秋雨梧桐叶落时。西宫南苑多秋草，落叶满阶红不扫。
梨园弟子白发新，椒房阿监青娥老。夕殿萤飞思悄然，孤灯挑尽未成眠。
迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。
悠悠生死别经年，魂魄不曾来入梦。临邛道士鸿都客，能以精诚致魂魄。
为感君王辗转思，遂教方士殷勤觅。排空驭气奔如电，升天入地求之遍。
上穷碧落下黄泉，两处茫茫皆不见。忽闻海上有仙山，山在虚无缥渺间。
楼阁玲珑五云起，其中绰约多仙子。中有一人字太真，雪肤花貌参差是。
金阙西厢叩玉扃，转教小玉报双成。闻道汉家天子使，九华帐里梦魂惊。
揽衣推枕起徘徊，珠箔银屏迤逦开。云鬓半偏新睡觉，花冠不整下堂来。
风吹仙袂飘飖举，犹似霓裳羽衣舞。玉容寂寞泪阑干，梨花一枝春带雨。
含情凝睇谢君王，一别音容两渺茫。昭阳殿里恩爱绝，蓬莱宫中日月长。
回头下望人寰处，不见长安见尘雾。惟将旧物表深情，钿合金钗寄将去。
钗留一股合一扇，钗擘黄金合分钿。但令心似金钿坚，天上人间会相见。
临别殷勤重寄词，词中有誓两心知。七月七日长生殿，夜半无人私语时。
在天愿作比翼鸟，在地愿为连理枝。天长地久有时尽，此恨绵绵无绝期。




问刘十九
唐 白居易
绿蚁新醅[pēi]酒，红泥小火炉。
晚来天欲雪，能饮一杯无？





终南望余雪
唐 祖咏
终南阴岭秀，积雪浮云端。
林表明霁色，城中增暮寒。




蜂
唐 罗隐
不论平地与山尖，无限风光尽被占。
采得百花成蜜后，为谁辛苦为谁甜。




小儿垂钓
唐 胡令能
蓬[péng]头稚[zhì]子学垂纶[lún]，侧坐莓苔草映身。
路人借问遥招手，怕得鱼惊不应人。




蝉
唐 虞世南
垂緌饮清露，流响出疏桐。
居高声自远，非是藉秋风。




哥舒歌
唐 西鄙人
北斗七星高，哥舒夜带刀。
至今窥牧马，不敢过临洮[táo]。




咏柳
唐 贺知章
碧玉妆成一树高，万条垂下绿丝绦[tāo]。
不知细叶谁裁出，二月春风似剪刀。




回乡偶书
唐 贺知章
少小离家老大回，乡音无改鬓[bìn]毛衰[cuī]。
儿童相见不相识，笑问客从何处来。







寻隐者不遇
唐 贾岛
松下问童子，言师采药去。
只在此山中，云深不知处。




登幽州台歌
唐 陈子昂
前不见古人，后不见来者。
念天地之悠悠，独怆然而涕下。




陇西行
唐 陈陶
誓扫匈奴不顾身，五千貂锦丧胡尘。
可怜无定河边骨，犹是春闺梦里人！




滁[chú]州西涧[jiàn]
唐 韦应物
独怜幽草涧[jiàn]边生，上有黄鹂深树鸣。
春潮带雨晚来急，野渡无人舟自横。




早春呈水部张十八员外 其一
唐 韩愈
天街小雨润如酥，草色遥看近却无。
最是一年春好处，绝胜烟柳满皇都。




晚春
唐 韩愈
草木知春不久归，百般红紫斗芳菲。
杨花榆荚无才思，惟解漫天作雪飞。




劝学
唐 颜真卿
三更灯火五更鸡，正是男儿读书时。
黑发不知勤学早，白首方悔读书迟。




咏鹅
唐 骆宾王
鹅，鹅，鹅，曲项向天歌。
白毛浮绿水，红掌拨清波。




别董大 其一
唐 高适
千里黄云白日曛[xūn]，北风吹雁雪纷纷。
莫愁前路无知己，天下谁人不识君。




燕歌行
唐 高适
#COMMENT 开元二十六年，客有从元戎出塞而还者，作燕歌行以示适。感征戍之事，因而和焉。
　汉家烟尘在东北，汉将辞家破残贼。
　男儿本自重横行，天子非常赐颜色。
　摐[chuāng]金伐鼓下榆关，旌旗逶迤碣石间。
　校尉羽书飞瀚海，单于猎火照狼山。
　山川萧条极边土，胡骑凭陵杂风雨。
　战士军前半死生，美人帐下犹歌舞。
　大漠穷秋塞草衰，孤城落日斗兵稀。
　身当恩遇常轻敌，力尽关山未解围。
　铁衣远戍辛勤久，玉箸应啼别离后。
　少妇城南欲断肠，征人蓟北空回首。
　边风飘飘那可度，绝域苍茫更何有。
　杀气三时作阵云，寒声一夜传刁斗。
　相看白刃血纷纷，死节从来岂顾勋。
君不见沙场征战苦，至今犹忆李将军。




菊花
唐 黄巢 
待到秋来九月八, 我花开后百花杀。
冲天香阵透长安, 满城尽带黄金甲。


