


#TAG 宋诗


柳
宋 寇[kòu]准
晓带轻烟间杏花，晚凝深翠拂平沙。
长条别有风流处，密映钱塘苏小家。




春宵
宋 苏轼
春宵一刻值千金，花有清香月有阴。
歌管楼台声细细，秋千院落夜沉沉。



水调歌头·明月几时有
宋 苏轼
#COMMENT 丙辰中秋 ，欢饮达旦，大醉，作此篇，兼怀子由。
#CHENGYU 悲欢离合 阴晴圆缺
明月几时有，把酒问青天。
不知天上宫阙，今夕是何年。
我欲乘风归去，又恐琼楼玉宇，高处不胜寒。
起舞弄清影，何似在人间。

转朱阁，低绮[qǐ]户，照无眠。
不应有恨，何事长向别时圆。
人有悲欢离合，月有阴晴圆缺，此事古难全。
但愿人长久，千里共婵娟。



春日
宋 秦观
一夕轻雷落万丝，霁[jì]光浮瓦碧参差。
有情芍药含春泪，无力蔷薇卧晓枝。



临安春雨初霁[jì]
宋 陆游
世味年来薄似纱，谁令骑马客京华。
小楼一夜听春雨，深巷明朝卖杏花。
矮纸斜行闲作草，晴窗细乳戏分茶。
素衣莫起风尘叹，犹及清明可到家。


剑门道中遇微雨
宋 陆游
衣上征尘杂酒痕，远游无处不消魂。
此身合是诗人未？细雨骑驴入剑门。


梅花绝句
宋 陆游
闻道梅花坼晓风，雪堆遍满四山中。
何方可化身千亿，一树梅花一放翁。




书愤
宋 陆游
早岁那知世事艰，中原北望气如山。
楼船夜雪瓜洲渡，铁马秋风大散关。
塞上长城空自许，镜中衰鬓已先斑。
出师一表真名世，千载谁堪伯仲间！




过零丁洋
宋 文天祥
辛苦遭逢起一经，干戈寥落四周星。
山河破碎风飘絮，身世浮沉雨打萍。
惶恐滩头说惶恐，零丁洋里叹零丁。
人生自古谁无死？留取丹心照汗青。


寒菊
宋 郑思肖
花开不并百花丛，独立疏篱趣未穷。
宁可枝头抱香死，何曾吹落北风中。


雪梅
宋 卢梅坡
梅雪争春未肯降，骚人搁笔费评章。
梅须逊雪三分白，雪却输梅一段香。




江上渔者
宋 范仲淹
江上往来人，但爱鲈[lú]鱼美。
君看一叶舟，出没风波里。


元日
宋 王安石
爆竹声中一岁除，春风送暖入屠[tú]苏。
千门万户曈[tóng]曈日，总把新桃换旧符。


泊船瓜洲
宋 王安石
京口瓜洲一水间，钟山只隔数重山。
春风又绿江南岸，明月何时照我还。


书湖阴先生壁
宋 王安石
茅檐[yán]长扫净无苔，花木成畦[qí]手自栽。
一水护田将绿绕，两山排闼[tà]送青来。


六月二十七日望湖楼醉书
宋 苏轼
黑云翻墨未遮山，白雨跳珠乱入船。
卷地风来忽吹散，望湖楼下水如天。


饮湖上初晴后雨
宋 苏轼
#CHENGYU 浓妆淡抹
水光潋滟[liàn yàn]晴方好，山色空蒙雨亦奇。
欲把西湖比西子，淡妆浓抹总相宜。


惠崇春江晓景
宋 苏轼
竹外桃花三两枝，春江水暖鸭先知。
蒌蒿[lóu hāo]满地芦芽短，正是河豚[tún]欲上时。


题西林壁
宋 苏轼
横看成岭侧成峰，远近高低各不同。
不识庐山真面目，只缘身在此山中。


夏日绝句
宋 李清照
生当做人杰，死亦为鬼雄。
至今思项羽，不肯过江东。


三衢[qú]道中
宋 曾几
梅子黄时日日晴，小溪泛尽却山行。
绿阴不减来时路，添得黄鹂四五声。


示儿
宋 陆游
死去元知万事空，但悲不见九州同。
王师北定中原日，家祭无忘告乃翁。


秋夜将晓出篱门迎凉有感
宋 陆游
三万里河东入海，五千仞岳上摩天。
遗民泪尽胡尘里，南望王师又一年。


四时田园杂兴
宋 范成大
昼出耘田夜绩麻，村庄儿女各当家。
童孙未解供耕织，也傍桑阴学种瓜。


四时田园杂兴
宋 范成大
梅子金黄杏子肥，麦花雪白菜花稀。
日长篱落无人过，唯有蜻蜓蛱蝶飞。


小池
宋 杨万里
泉眼无声惜细流，树阴照水爱晴柔。
小荷才露尖尖角，早有蜻蜓立上头。


晓出净慈寺送林子方
宋 杨万里
毕竟西湖六月中，风光不与四时同。
接天莲叶无穷碧，映日荷花别样红。


春日
宋 朱熹[xī]
#CHENGYU 万紫千红
胜日寻芳泗[sì]水滨，无边光景一时新。
等闲识得东风面，万紫千红总是春。


观书有感
宋 朱熹[xī]
半亩方塘一鉴开，天光云影共徘徊。
问渠那得清如许，为有源头活水来。


题临安邸[dǐ]
宋 林升
山外青山楼外楼，西湖歌舞几时休？
暖风熏[xūn]得游人醉，直把杭州作汴[biàn]州。


游园不值
宋 叶绍翁
应怜屐[jī]齿印苍苔，小扣柴扉[fēi]久不开。
春色满园关不住，一枝红杏出墙来。


乡村四月
宋 翁卷
绿遍山原白满川，子规声里雨如烟。
乡村四月闲人少，才了蚕桑又插田。



满江红·怒发冲冠
宋 岳飞
怒发冲冠，凭阑处、潇潇雨歇。
抬望眼，仰天长啸，壮怀激烈。
三十功名尘与土，八千里路云和月。
莫等闲，白了少年头，空悲切。

靖康耻，犹未雪；臣子恨，何时灭？
驾长车，踏破贺兰山缺。
壮志饥餐胡虏肉，笑谈渴饮匈奴血。
待从头，收拾旧山河，朝天阙。


破阵子·为陈同甫赋壮词以寄之  
宋 辛弃疾
醉里挑灯看剑，梦回吹角连营。
八百里分麾下炙，五十弦翻塞外声，沙场秋点兵。

马作的卢飞快，弓如霹雳弦惊。
了却君王天下事，赢得生前身后名。可怜白发生！


念奴娇·赤壁怀古
宋 苏轼
#CHENGYU 人生如梦
大江东去，浪淘尽，千古风流人物。
故垒西边，人道是，三国周郎赤壁。
乱石穿空，惊涛拍岸，卷起千堆雪。
江山如画，一时多少豪杰。

遥想公瑾当年，小乔初嫁了，雄姿英发。
羽扇纶巾，谈笑间，樯橹灰飞烟灭。
故国神游，多情应笑我，早生华发。
人生如梦，一尊还酹江月。



浣溪沙
宋 晏殊
一曲新词酒一杯，去年天气旧亭台。夕阳西下几时回？

无可奈何花落去，似曾相识燕归来。小园香径独徘徊。


卜算子·送鲍浩然之浙东
宋 王观
水是眼波横，山是眉峰聚。欲问行人去那边？眉眼盈盈处。

才始送春归，又送君归去。若到江南赶上春，千万和春住。
